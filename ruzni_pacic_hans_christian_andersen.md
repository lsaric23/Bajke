[Povratak na početnu stranicu](README.md)

# Ružni pačić

Prekrasna je priroda na selu ljeti! Pšenica se žuti, zob se zeleni, sijeno je splašteno u stogove, a roda šeće na svojim dugim, crvenim nogama i priča egipatski, jezik kojega je naučila od majke. Oko livada i njiva su velike šume, a u šumama duboka jezera – zaista je prekrasno na selu!

Stari dvorac obasjan je suncem i opasan vodenim kanalima, tamo raste gusti čičak, toliko visok, viši od male djece.

Tamo živi patka i sjedi na svojim jajima. Već joj je dosadilo sjediti, jer je više nitko nije posjećivao – sve druge patke su radije plivale u kanalu nego dolazile popričati s njom.

Ipak, napokon su i njezina jaja počela pucati. „Pip – pip“, odjednom su pačići počeli izvirivati svoje glavice između ljuski.

„Rap, rap!“ – brže, brže, požurivala ih je patka. Pačići su odmah počeli gledati svo zelenilo oko sebe, a mati ih je pustila da gledaju koliko god žele, jer to naravno godi očima.

„O kako je velik svijet,“ čudili su se mali pačići, jer sada su imali puno više prostora nego dok su bili u jajima.

„Zar vi mislite da je to čitav svijet?“ reče patka. „Svijet se prostire sve do kraja vrta i do svećenikove njive, ali ja tamo još nikad nisam bila…“

„Evo, sad ste se valjda svi izlegli“, reče patka i podigne se na noge. „Ne, ipak niste! Najveće jaje još leži neotvoreno; pa koliko još moram čekati, već mi je skoro dosadilo!“ reče patka i opet sjedne.

„Pa kako si, draga?“ upita je stara patka koja ju je došla posjetiti.

„Oteglo se s ovim zadnjim jajetom, nikako da pukne!“ odgovori patka. „Ali pogledaj samo ostale! To su najljepši pačići koje sam ikad vidjela! Svi sliče na oca, onog mangupa koji uopće ne dolazi u posjetu.“

„Daj da pogledam to jaje koje neće da pukne,“ reče stara patka. „Ma to ti je zasigurno pureće jaje! I meni su tako jednom podvalili, pa sam se toliko namučila s tim mladuncima, jer se boje vode! Sve sam pokušala s njima, ali ništa nije pomoglo! Daj da pogledam to jaje još jednom! Ma kažem ti, to je pureće jaje! Ostavi ga tu da leži, pa idi s pačićima i nauči ih plivati!“

„Neka, ipak ću još malo posjediti,“ odgovori patka. „Kad sam već toliko dugo čekala, mogu još malo.“

„Pa dobro, kako hoćeš,“ reče stara patka i ode.

Konačno se i veliko jaje raspukne. „Pip! Pip!“ začuje se iz ljuske i mladunče se izvuče vani; bio je to neobično velik i ružan pačić.

Patka ga pogleda i pomisli: „Ovaj pačić je baš ogroman, nijedan drugi tako ne izgleda. Valjda nije purić? No to ćemo brzo vidjeti! U vodu će sasvim sigurno, makar ga budem morala gurati!“

Ujutro je osvanuo divan, blagoslovljen dan; sunce je sjalo nad zelenim čičkom. Patka odvede svoje pačiće do vodenog kanala i skoči u vodu. „Kva, kva!“ reče pozivajući pačiće, a oni, jedan za drugim, počnu uskakati u vodu. Svaki od njih prvo malo potone, ali smjesta izroni na površinu te odmah počne plivati. Bilo ih je divno gledati, a čak i ružni, sivi pačić je plivao sa svima ostalima.

„Ne, nije to purić!“ razmišljala je patka. „Vidi kako divno vesla nožicama i kako se uspravno drži! To je moj vlastiti pačić! A kad ga bolje pogledam, u stvari je i lijep! Kva, kva! Hajde, svi za mnom, da vas povedem u svijet i pokažem ostalim patkama, ali držite se uz mene, da vas tko ne nagazi, i čuvajte se mačke!“

Napokon stignu do pačjeg sastajališta, a tamo je bila ogromna galama, jer su se dvije pačje obitelji prepirale oko jedne glave jegulje, koju je na kraju ugrabila neka mačka. „Eto, tako vam je to na svijetu,“ reče patka i oblizne kljun, jer se i njoj htjelo jeguljine glave. „Idemo se sad pokloniti onoj staroj patki! Ona je ovdje najotmjenija od svih patki. U njenim žilama teče španjolska krv, zato i jest tako debela i ima crvenu traku oko noge. To je najveće odlikovanje koje patka može dobiti i toliko je važno, da je svi moraju čuvati, a po tome je poznaju i ljudi i životinje. Hodajte lijepo i ne izvrćite noge! Pristojni pačići se poznaju po lijepom hodu rastavljenih nogu, baš kao i njihovi roditelji! Sada se naklonite i recite „kva!“

Pačići tako i urade, ali ostale patke nisu bile baš zadovoljne: „Ma što će nam sad i ovi novi pačići, kao da nas već nema dovoljno! A kako tek izgleda onaj jedan pačić! Za njega ovdje nema mjesta!“

Jedan patak se zaleti na pačića i ugrize ga za vrat. „Pusti ga na miru!“ reče mati patka. „On nikoga ne dira.“

„Da, ali je velik i čudan, pa ga treba malo urediti!“ odgovori patak.

„Lijepi su ovi pačići kod svoje majke,“ reče stara patka sa crvenom trakom. „Svi su lijepi osim ovog jednog, možda bi bilo bolje kad bi se ponovno izlegao.“

„To nije moguće,“ reče majka. „On nije lijep, ali je plemenit, a pliva čak i bolje od ostalih. Ja mislim da će kad naraste biti ljepši ili možda malo manji. Predugo je ležao u jajetu i zato izgleda drukčije od ostalih.“ Majka ga tada pomiluje po vratu i reče: „Osim toga je muški pačić, pa i nije toliko važno kako izgleda. Sigurno će postati dovoljno jak i čvrst da se probije kroz život!“

„Ostali pačići su stvarno lijepi!“ reče stara patka. „Osjećajte se kao kod svoje kuće, a ako pronađete koju jeguljinu glavu, donesite je meni.“

Tako je i bilo; pačići su se ponašali kao da su kod kuće.

Ali onog jadnog pačića, koji se zadnji izlegao i ružno izgledao, grizle su, kljucale i zadirkivale i patke i kokoši. „Prevelik je!“ govorili su svi, a jedan puran, koji se rodio s mamuzama pa je zato mislio da je car i šepurio se kao brod pod punim jedrima, sav zajapuren i crven u glavi krene ravno na jadnog pačića. Jadni pačić više nije znao gdje će i što će sa sobom, i bio je tužan jer je toliko ružan i svi mu se rugaju.

[![Svi su ga proganjali.](https://lektire.skole.hr/sites/default/files/imagecache/400px/slikedjela/pacic01.png "Svi su ga proganjali.")](https://lektire.skole.hr/sites/default/files/slikedjela/pacic01.png)

_Svi su ga proganjali._

Tako je prošao prvi dan, a svaki sljedeći dan je bilo sve gore i gore. Svi su ga proganjali, čak i njegova vlastita braća su mu zločesto govorili: „Da te barem mačka zgrabi, ružna nakazo!“ I majka patka mu također reče: „Bolje da si negdje daleko odavde!“ Ostale patke su ga grizle, kokoši kljucale, a djevojčica koja ih je hranila tukla ga je nogom.

Jadni pačić na kraju pobjegne i preskoči ogradu. Male ptice u grmlju u strahu su se razletjele na sve strane. „To je zato jer sam toliko ružan,“ pomisli pačić, zatvori oči, ali nastavi trčati. Naposljetku dođe do močvare gdje su živjele divlje patke. Tu je umoran i tužan proveo noć.

Kad su se ujutro divlje patke razletjele preko močvare, otkrile su svog novog stanovnika. „Tko si ti, odakle dolaziš?“ pitale su, a pačić se okretao i svih pozdravljao kako je najbolje znao.

„Stvarno si ružan!“ rekle su mu divlje patke. „Ali nema veze, samo da se ne ženiš ovdje kod nas!“ Jadan pačić nije ni pomišljao na ženidbu, želio je samo da ga puste na miru da leži između trstika i pije vodu iz močvare.

[![Naposljetku dođe do močvare.](https://lektire.skole.hr/sites/default/files/imagecache/500px/slikedjela/pacic02.png "Naposljetku dođe do močvare.")](https://lektire.skole.hr/sites/default/files/slikedjela/pacic02.png)

_Naposljetku dođe do močvare._

Tu je tako ležao dva dana, kada su došle dvije divlje guske, ili točnije dva gusana. Još su bili mladi, pa tako i bezobrazni.

„Slušaj prijatelju!“ rekoše mu oni. „Toliko si ružan, da nam se u stvari sviđaš! Hoćeš li s nama, pticama selicama? Nedaleko odavde, u obližnjoj močvari, ima nekoliko lijepih divljih gusaka koje divno gaču „ga, ga“. Kod njih bi sigurno imao uspjeha, iako si toliko ružan!“

U tom trenutku začuju se dva pucnja iz lovačke puške, te oba gusana padnu u vodu, koja se zacrvenila od njihove krvi. Odmah zatim začuju se još dva pucnja, a cijelo jato divljih gusaka se razleti iz trstike prema nebu. Započeo je veliki lov, lovci su ležali svuda oko močvare, a neki i u drveću koje je dosezalo preko močvare. Plavičasti dim iz njihovih pušaka širio se poput oblaka kroz granje i dugo visio iznad močvare. Lovački psi su jurili kroz močvarno blato i dim pušaka, a prestrašeni pačić je pokušao sakriti glavu pod svoje krilo. U tom trenu se pred njim pojavi ogroman pas isplaženog jezika, sijevajućih očiju i razjapljene čeljusti, te krene prema pačiću. Ipak se u zadnji čas predomisli i odjuri dalje kroz močvaru.

„O hvala Bože!“ odahne pačić, „toliko sam ružan da me ni pas ne želi ugristi!“

Pačić se šćućuri i ostane ležati, dok se pucnjava nastavila. Tek pri kraju dana nastane tišina, ali pačić se još uvijek nije usuđivao pomaknuti, te ostane čekati još nekoliko sati. Nakon toga pogleda na sve strane oko sebe i počne bježati iz močvare, koliko su ga god noge nosile. Trčao je preko livada i polja, iako je puhao jaki vjetar koji ga je usporavao.

Kasno predvečer pačić stigne do male, siromašne seljačke kuće, koja je bila toliko trošna da ni sama nije znala na koju bi se stranu srušila, pa je zato još uvijek stajala. Vjetar je puhao sve jače, pa pačić sjedne na zemlju da ga vjetar ne otpuše. Odjednom primijeti da su kućna vrata nakrivljena i da se kroz pukotinu može uvući u kuću, pa to i napravi.

U kući je živjela jedna starica s mačkom i kokoši. Mačak se zvao Sinčić i znao je izvijati leđa i presti, a kad bi ga starica pomilovala po leđima, iz njegovog krzna iskakale su iskre. Kokoš je imala kratke noge i zato se zvala Kratkonoga. Nosila je puno jaja i starica ju je voljela kao svoje rođeno dijete.

Sljedeće jutro su primijetili pačića, te mačak počne frktati, a kokoš kokodakati.

„Što je sad?“ upita se starica i pogleda oko sebe. Zbog slabog vida joj se učini da je pačić dobro ugojena, zalutala patka. „Koje li dobre lovine!“ reče ona. „Sad ću imati i pačjih jaja, valjda nije patak! Već ćemo vidjeti!“

I tako primi pačića na probni rok od tri tjedna, čekajući da počne izlijegati jaja. Tri tjedna prođu, ali jajima ni traga.

Mačak je bio gazda u kući, a kokoš gazdarica. Stalno su govorili: „Mi i svijet!“ misleći da su oni polovica svijeta, i to ona bolja. Pačić je smatrao da postoje i druga mišljenja po tom pitanju, ali kokoš to nije trpjela.

„Možeš li ti snesti jaje?“ pitala ga je kokoš.

„Ne mogu!“

„Onda bolje šuti!“

Mačak ga je pitao: „Možeš li izvijati leđa, presti i bacati iskre iz krzna?“

„Ne mogu!“

„E onda se ne miješaj kad pametni razgovaraju!“

[![„Možeš li izvijati leđa, presti i bacati iskre iz  krzna?“](https://lektire.skole.hr/sites/default/files/imagecache/400px/slikedjela/pacic03.png "„Možeš li izvijati leđa, presti i bacati iskre iz  krzna?“")](https://lektire.skole.hr/sites/default/files/slikedjela/pacic03.png)

_„Možeš li izvijati leđa, presti i bacati iskre iz krzna?“_

Tako je loše raspoloženi pačić sjedio u kutu i sanjao o svježem zraku i toplim zrakama sunca. Zaželio se i zaplivati, te na kraju nije izdržao, pa se povjerio kokoši.

„Što je tebi?“ upita kokoš. „Valjda nemaš pametnijeg posla, pa ti gluposti padaju na pamet! Bit će ti bolje da liježeš jaja ili predeš!“

„Ali tako je divno plivati u vodi!“ reče pačić. „Ili zaroniti do dna!“

„Da, to je sigurno veliko zadovoljstvo!“ reče kokoš. „Pa ti si sasvim poludio! Mačak je najpametniji od svih koje poznajem, pitaj njega voli li plivati i roniti! O sebi da i ne govorim. Ili upitaj našu staru gazdaricu, ona je najpametnija na svijetu! Pitaj nju da li se njoj pliva i roni!“

„Vi mene uopće ne razumijete!“ reče pačić.

„Da, mi te ne razumijemo, a tko bi te to mogao razumjeti, ako ne mi? Valjda ne misliš da si pametniji od mačka i starice, a sebe da i ne spominjem? Ne pravi se važan, dijete, nego zahvali stvoritelju na svemu dobrome što je za tebe učinjeno! Zar nisi u toploj sobi i u dobrom društvu, od kojeg možeš nešto naučiti! Ti si pun besmislica i tvoje društvo uopće nije ugodno! Ja ti govorim ove neugodne stvari jer ti samo želim dobro, po tome se poznaju pravi prijatelji. Bolje bi ti bilo da počneš nesti jaja, presti ili bacati iskre!“

„Ja mislim da ja moram u veliki svijet!“ reče pačić.

„Sretan ti put!“ reče kokoš.

Tako pačić ode svojim putem. Plivao je i ronio, ali nijedna životinja nije na njega obraćala pažnju, jer je bio toliko ružan.

Došla je jesen, šuma je postala žuta i smeđa, a vjetar se poigravao s opalim lišćem. Gore u zraku je bilo hladno, a gusti i teški oblaci su se nadvili, puni kiše i snijega. Na ogradi je stajao gavran i grakao od hladnoće, a i pačić se polako počeo smrzavati.

Jedne večeri, pri zalasku sunca, iz grmlja se pojavi cijelo jato divnih, velikih ptica. Pačić nikada prije nije vidio tako lijepe ptice, sjajne bjeline i vitkih vratova. To su bili labudovi, koji su, čudno se glasajući, širili svoja divna, velika krila i spremali se na dugi let iz ove hladnoće, prema toplijim južnim krajevima. Dizali su se visoko u nebo, dok je pačića obuzeo čudan osjećaj. Vrtio se ukrug na vodi, a onda odjedanput istegao vrat, te kriknuo iz sveg glasa, da se i sam prepao.

Nije nikako mogao zaboraviti ove divne, sretne ptice, a kad su nestale s obzora, pačić zaroni u vodu sve do dna. Kad je ponovno izronio na površinu, bio je sav izvan sebe. Nije znao koje su to ptice, niti kuda lete, ali je kao nikad do tada bio ispunjen osjećajem ljubavi prema njima. Ne, nije im uopće zavidio, niti sebi želio takvu divnu ljepotu. Njemu bi bilo dovoljno da su ga barem patke prihvatile onakvog kakav jest. Jadni, ružni pačić!

Zima je bila toliko hladna da je pačić morao bez prestanka plivati u vodi da se ona ne zaledi, ali svake noći je nezaleđena površina postajala sve manja i manja. Pačić se trudio svim snagama, veslajući nogama da se voda potpuno ne zamrzne, ali je na kraju sasvim iscrpljen morao odustati, te je ostao zamrznut u kori leda na površini jezera.

Rano ujutro naiđe neki seljak, te razbije led i odnese pačića kući, svojoj ženi. U toplini doma pačić se oporavio.

Djeca su se htjela igrati s njim, ali pačić je pomislio da mu i oni žele nauditi, pa počne bježati. U toj panici upadne u vedricu s mlijekom, koje se prolilo po cijeloj sobi. Žena počne vikati i mahati rukama, te se pačić još više prestraši, upadne u maslo, nakon toga i u brašno. Djeca su se smijala, žena i dalje vikala, a svi su ga htjeli uhvatiti. Na svu sreću, kućna su vrata bila otvorena, pa pačić iskoristi gužvu i pobjegne vani, sakrije se u grm i sav iscrpljen legne u novonapadali snijeg.

Bilo bi previše tužno pričati o svim nevoljama i patnjama koje je pačić iskusio te teške i duge zime. Ležao je u močvari između trstike, dok sunce nije opet počelo sijati svojim toplim zrakama. Ptice su ponovo zapjevale i počelo je divno proljeće.

Pačić zamaše svojim krilima, koja ga, jača nego ikad, podignu u vis. Na svoje veliko iznenađenje, odjednom se nađe u velikom vrtu, gdje su jabuke bile u punom cvatu, a mirisno cvijeće na granama jorgovana visjelo je preko dubokih kanala. Divnog li, svježeg proljeća!

Odjednom se iz žbunja na vodi pokažu tri divna, bijela labuda, klizeći lagano po vodi i šušteći perjem. Pačić je odmah prepoznao veličanstvene ptice, ali ga istovremeno obuzme velika tuga.

„Poletjet ću prema ovim kraljevskim pticama! Pa neka me i ubiju što im se tako ružan uopće usuđujem približiti! Ali i to je bolje nego da me patke grizu, kokoši kljucaju, djevojčice tuku i da patim zimi!“

Pačić skoči u vodu i zapliva prema prekrasnim labudovima. Kad su ga labudovi ugledali, krenu raširenih krila prema njemu. „Eto, ubijte me sad!“ reče jadni pačić i sagne glavu prema vodi, čekajući svoju smrt. Ali, što je to odjednom ugledao u ogledalu bistre vode? Sliku samog sebe: ali to nije bio onaj ružni, sivi i nezgrapni pačić, već pravi pravcati labud.

Nije bilo važno to što se izlegao u pačjem gnijezdu, nego što je ležao u labuđem jajetu!

Mladi labud je bio presretan; nakon svih stradanja i tegoba, sreća ga je napokon poljubila. A on je to znao cijeniti. Veliki labudovi su plivali oko njega i mazili ga svojim kljunovima.

Nekolicina djece dođe u vrt i počnu labudovima bacati kruh i zrnje, a najmanji dječak poviče: „Eno jednog novog labuda!“ Ostala djeca su se smjesta obradovala i počela pljeskati: „Da, eno novog labuda!“

Nakon toga su otrčali po svoje roditelje, te se nastavili radovati i bacati kruh i kolače u vodu. Svi su govorili: „Ovaj novi labud je najljepši od svih! Tako je mlad i divan!“

Stari labudovi se izmaknu na stranu i poklone pred njim.

Mladi labud se zastidi i sakrije glavu pod krilo. Nije znao što bi sa sobom od tolike sreće. Jest, bio je sretan, ali ne i ponosan na sebe, jer čisto i dobro srce nema u sebi oholosti ili ponosa na samog sebe.

Još se dobro sjećao kako su ga svi proganjali i ismijavali, a sad mu svi govore kako je najljepši među najljepšim pticama. Mirisni jorgovan nadvio se sve do površine vode, dok tople zrake sunca nježno griju njegovo perje. Mladi labud polako podigne glavu i iz dubine srca zakliče:

„Kad sam bio ružni pačić, nisam mogao ni sanjati o ovolikoj sreći!“

[![„Ovaj novi labud je najljepši od svih!“](https://lektire.skole.hr/sites/default/files/imagecache/400px/slikedjela/pacic04.png "„Ovaj novi labud je najljepši od svih!“")](https://lektire.skole.hr/sites/default/files/slikedjela/pacic04.png)

_„Ovaj novi labud je najljepši od svih!“_
