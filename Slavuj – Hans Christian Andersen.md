Svima je poznato da je u Kini car Kinez, a i svi oko njega su također Kinezi. Ova je priča stara mnogo godina, ali baš zato je i treba poslušati, da se ne zaboravi.

[![Ispod šumskog granja živio je jedan slavuj.](https://lektire.skole.hr/sites/default/files/imagecache/500px/slikedjela/slavuj03.png "Ispod šumskog granja živio je jedan slavuj.")](https://lektire.skole.hr/sites/default/files/slikedjela/slavuj03.png)

_Ispod šumskog granja živio je jedan slavuj._

Dvorac kineskog cara bio je najljepši na svijetu, izgrađen od najfinijeg i najskupljeg porculana, ali toliko krhkog i osjetljivog na dodir, da ga se moralo posebno paziti. U vrtu je raslo najneobičnije cvijeće, a na najljepšim cvjetovima visjeli su srebrni zvončići, koji su zvonili kako nitko ne bi mogao proći bez da ga se primijeti. Da, sve u carevom vrtu je bilo dobro promišljeno, a vrt se pružao toliko daleko da ni sam carski vrtlar nije znao gdje mu je kraj. U produžetku vrta prostirala se prekrasna šuma s visokim stablima i dubokim jezerima, šireći se sve do dubokog, plavog mora. Veliki brodovi su mogli doploviti sve do ispod šumskog granja, gdje je živio jedan slavuj, koji je toliko divno pjevao da bi čak i siromašni ribar, koji je inače imao toliko posla, ostavljao svoju mrežu i u miru uživao slušajući slavuja. ”Gospode Bože, koje li divote!” rekao bi ribar i nastavio sa svojim poslom, zaboravljajući slavuja. Svake noći ribar se vraćao na isto mjesto i, kad bi čuo slavuja, ponovno rekao: ”Bože, koje li divote!”

[![”Bože, koje li divote!”](https://lektire.skole.hr/sites/default/files/imagecache/400px/slikedjela/slavuj01.png "”Bože, koje li divote!”")](https://lektire.skole.hr/sites/default/files/slikedjela/slavuj01.png)

_”Bože, koje li divote!”_

Putnici iz svih zemalja svijeta dolazili su u carev grad, te se divili i gradu, i dvorcu, i vrtu, ali kad bi čuli slavuja, svi bi u glas rekli: ”Slavujeva pjesma je ipak najljepša!”

Nakon povratka kući, putnici su pričali o svim ljepotama, a znanstvenici su pisali mnoge knjige o gradu, dvorcu i vrtu, no nitko nije zaboravio slavuja, kojega su stavljali na prvo mjesto. Pjesnici su pisali najljepše stihove baš o slavuju pokraj dubokog mora.

Napisane knjige širile su se svijetom, pa su neke od njih došle i do cara. On je sjedio u svojoj zlatnoj stolici te čitao i odobravajući klimao glavom, jer je bio vrlo zadovoljan divnim opisima svog grada, dvorca i vrta. ”Ali slavujeva pjesma je ipak najljepša!” pisalo je u knjigama.

[![Divili su se i gradu, i dvorcu, i vrtu.](https://lektire.skole.hr/sites/default/files/imagecache/400px/slikedjela/slavuj04.png "Divili su se i gradu, i dvorcu, i vrtu.")](https://lektire.skole.hr/sites/default/files/slikedjela/slavuj04.png)

_Divili su se i gradu, i dvorcu, i vrtu._

”Kakav slavuj?” čudio se car. ”Ja uopće ne znam za tu pticu! Zar takva ptica postoji u mom carstvu, i to u mom vlastitom vrtu! A ja to moram pročitati iz knjiga!“

Car pozove svog istaknutog dvorskog nadzornika, koji je bio toliko bahat, da bi, kad bi ga se netko manje važan usudio nešto upitati, samo besmisleno dobacio: „P!“

„Ovdje u mom carstvu živi čudna ptica koju zovu slavuj,“ reče car nadzorniku. „Priče govore da je slavuj bolji od svega u mom velikom carstvu! Zašto meni nikad ništa nije rečeno o tome?“

„Ni ja nisam do sada čuo o toj ptici!“ odgovori nadzornik. „Još nikad nije predstavljena ovdje na dvoru!“

„Ja moram čuti pjesmu te ptice još večeras!“ reče car. „Cijeli svijet zna što imam, a jedino ja ne znam!“

„Pa ni ja nisam čuo za tu pticu,“ pravdao se nadzornik. „Ja ću je potražiti, a i pronaći!“

Ali gdje? Nadzornik se rastrči po dvorskim stepeništima, dvoranama i hodnicima, ali nitko koga je susreo nije čuo ništa o slavuju. Na kraju otrči nazad do cara i reče da su to sigurno izmišljotine pisaca knjiga. „Vaše carsko veličanstvo, ne treba vjerovati u sve što piše u knjigama. To su zasigurno laži i čarolije!“

Car reče: „Knjiga u kojoj sam to pročitao stigla mi je od samog moćnog japanskog cara, zato ne može biti neistinita! Ja moram čuti slavuja, i to još večeras! On je u mojoj najvećoj milosti! A ako ga večeras ne čujem, svi će dvorjani dobiti batine po trbuhu, i to nakon večere!“

„Tsing-pe!“ reče nadzornik i ponovno se razleti po dvoru, ovog puta praćen polovicom svih dvorjana, jer nitko nije želio dobiti batine nakon večere. Svi su pokušavali nešto saznati o čudnom slavuju, poznatom u cijelom svijetu, jedino ne na carevom dvoru.

Na kraju susretnu malu, siromašnu djevojčicu u kuhinji. Ona im reče: „O Bože, slavuj! Ja ga poznajem! Da, zaista divno pjeva! Ja svake večeri odnesem malo ostataka hrane mojoj jadnoj bolesnoj majci, koja živi uza samu plažu, a kad se na povratku zastanem odmoriti u šumi, čujem slavujevu pjesmu. Od nje mi suze naviru na oči, divna je kao poljupci moje majke!“

„Draga curice!“ reče nadzornik. „Ja ću se pobrinuti da dobiješ stalan posao u kuhinji i da vidiš cara kako jede, samo ako nas odvedeš do slavuja, jer nam treba još večeras!“

I tako oni krenu prema šumi u kojoj je pjevao slavuj; pola dvorjana je išlo za njima. Dok su hodali kroz šumu, oglasi se krava glasnim mukanjem. „O!“ viknu dvorjani. „Eto slavuja! Kojeg li prodornog zvuka od tako male životinje! To smo mi već i prije čuli!“

„Ne, to je mukanje krava!“ reče djevojčica. „Još smo daleko od odredišta!“

[![Trenutak kasnije začuje se slavuj.](https://lektire.skole.hr/sites/default/files/imagecache/400px/slikedjela/slavuj02.jpg "Trenutak kasnije začuje se slavuj.")](https://lektire.skole.hr/sites/default/files/slikedjela/slavuj02.jpg)

_Trenutak kasnije začuje se slavuj._

Malo kasnije začuju kreketanje žaba iz ribnjaka.

„Divno!“ reče kineski svećenik. „Sad ga čujem, zvuči baš poput malih crkvenih zvona!“

„Ne, to su žabe!“ reče djevojčica. „Ali mislim da bismo ga uskoro mogli čuti!“

Trenutak kasnije začuje se slavuj.

„To je on!“ reče djevojčica. „Slušajte, slušajte! Eno ga tamo!“ Djevojčica pokaže prstom prema maloj sivoj ptici koja je sjedila na grani.

„Nevjerojatno!“ reče nadzornik. „Tako ga zasigurno nisam zamišljao! Kako je neugledan! Sigurno mu je perje izblijedjelo pred ovolikim istaknutim uglednicima!“

„Mali slavuju!“ poviče djevojčica. „Naš milostivi car jako želi da mu zapjevaš!“

„Vrlo rado!“ reče slavuj i opet zapjeva svoju divnu pjesmu.

„Zvuči kao stakleni zvončići!“ reče nadzornik. „A vidi kako mu se grlo napinje! Čudno da ga nikad prije nismo čuli! Imat će puno uspjeha na dvoru!“

„Da još jednom zapjevam caru?“ upita slavuj, koji je mislio da je i car prisutan.

„Moj izvrsni, mali slavuju!“ reče nadzornik. „Veliko mi je zadovoljstvo pozvati vas na dvorsku zabavu večeras na carskom dvoru, gdje ćete imati priliku opčarati našeg velikog i milostivog cara vašom šarmantnom pjesmom!“

„Moja pjesma najbolje zvuči u zelenilu!“ reče slavuj, ali ipak rado krene ispuniti carevu želju.

Dvorac je bio sav izglancan, porculanski zidovi i podovi obasjani tisućama zlatnih svjetiljki. Svi hodnici bili su ukrašeni najljepšim cvijećem sa zvončićima. Povjetarac je njihao zvončiće, koji su bili toliko glasni da se ništa drugo nije moglo čuti.

[![Dvorska kuharica](https://lektire.skole.hr/sites/default/files/imagecache/250px/slikedjela/slavuj05.png "Dvorska kuharica")](https://lektire.skole.hr/sites/default/files/slikedjela/slavuj05.png)

 _Dvorska kuharica_

U velikoj dvorani sjedio je car, a u sredini je bio postavljen zlatni štapić, na kojega će sjesti slavuj. Sva dvorska svita bila je prisutna, a mala djevojčica je stajala pokraj samih vrata, jer sad je dobila titulu prave dvorske kuharice. Svi su bili odjeveni u svoju najbolju odjeću i gledali malu sivu pticu, kojoj je car zaklimao glavom.

Slavuj je pjevao toliko divno, da su caru potekle suze i kotrljale mu se niz obraze. Slavuj tada zapjeva još ljepše i dirne srca svih prisutnih, a car je bio toliko sretan da je naredio da se slavuj nagradi zlatnom papučicom koju će nositi oko vrata. Ali, slavuj se zahvali i reče da je već dovoljno nagrađen.

„Vidio sam suze u carevim očima, to je za mene najveće blago! Careve suze imaju čudesnu moć! Bog zna da mi je to dovoljna nagrada!“ Slavuj ponovno zapjeva svojim slatkim, blagoslovljenim glasom.

„Kakvog li savršenog ulizivanja!“ oglasile su se dvorske dame i napunile usta vodom, te umilno kokodakale svima koji bi im se obratili, zamišljajući da su i one slavuji. Čak su i sluge i sobarice bili zadovoljni slavujevom pjesmom, a njih je uvijek bilo najteže zadovoljiti. Da, slavuj je zaista svih usrećio!

Slavuj ostane na dvoru i dobije vlastiti kavez, te slobodu da se svakodnevno prošeta dva puta po danu i jedan put po noći. Pri tome ga je pratilo dvanaest slugu, koji su držali svilene vrpce zavezane oko slavujeve noge. Takva sloboda slavuju nikako nije odgovarala.

Svi u gradu pričali su o poznatoj ptici, pa kad bi se tkogod s kime susreo, prvi bi kazao: „Sla…“, dok bi se drugi odmah nadovezao „…vuj“, te bi se odmah razumjeli. Jedanaestero torbarske djece dobilo je ime po slavnoj ptici, iako ni jedno nije imalo sluha.

Jednog dana car primi veliki paket na kojemu je pisalo: ‘Slavuj’.

„Evo još jedne knjige o našoj slavnoj ptici!“ reče car; ali to nije bila knjiga, već kutija u kojoj je ležao mehanički, umjetni slavuj, koji je nalikovao na onog živog. Bio je ukrašen dijamantima, rubinima i safirima, i kad bi se navio, pjevao je poznati slavujev napjev, dok mu se rep dizao i spuštao, blistajući u srebru i zlatu. Oko vrata mu je visjela traka s natpisom: „Slavuj japanskog cara ne može se mjeriti s kineskim.“

„Lijepo rečeno!“ svi su se odmah složili, a onaj koji je caru donio umjetnog slavuja odmah je dobio titulu ‘Vrhovnog carskog pticonoše’.

„Sad neka pjevaju zajedno! Koji će to biti duet!“

[![Vrhovni carski pticonoša](https://lektire.skole.hr/sites/default/files/imagecache/400px/slikedjela/slavuj06.png "Vrhovni carski pticonoša")](https://lektire.skole.hr/sites/default/files/slikedjela/slavuj06.png)

_Vrhovni carski pticonoša_

Pjevajući zajedno, dva se slavuja nikako nisu slagali, jer je pravi slavuj pjevao na svoj vlastiti način, dok je mehanički samo proizvodio tonove od svojih ugrađenih valjaka. „To nije njegova krivnja,“ objašnjavao je dvorski kapelnik. „On samo drži precizan ritam, a to je i moja nauka!“ Na kraju je umjetni slavuj pjevao sam, jednako uspješno kao i pravi, a osim toga bio je puno ljepši, blistajući kao divan komad nakita.

Umjetni slavuj otpjeva istu pjesmu trideset i tri puta, a da se nije ni malo umorio. Svi su i dalje željeli čuti njegovu pjesmu od početka, ali car tada poželi čuti i pravog slavuja. Ali gdje je on? Nitko nije primijetio da je izletio kroz otvoreni prozor i odletio u svoje zelene šume.

„To nije u redu!“ reče car, a svi dvorjani počnu kritizirati slavuja i nazivati ga nezahvalnim. „Ipak imamo bolju pticu!“ Mehanički slavuj je sad pjevao istu pjesmu trideset i četvrti put, ali je nitko nije uspio naučiti, jer je bila teška. Dvorski kapelnik je i dalje hvalio umjetnog slavuja, uvjeravajući svih da je u stvari bolji od pravoga, ne samo po vanjskom izgledu, već i po unutrašnjosti.

„Eto, draga gospodo, a iznad svih naš najveći care! Kod pravog slavuja nikad ne možemo znati što će zapjevati, dok je pjesma umjetnog slavuja predodređena! Takva je kakva jest! Može se objasniti, možemo ga i otvoriti i gledati kako mu valjčići rade!“

„Tako je!“ svi su se glasno složili, a kapelnik dobije odobrenje da predstavi umjetnog slavuja cijelom narodu, jer se i car složio da ga svi moraju čuti. I svi su slušali slavuja, opijajući se njegovom pjesmom na svoj vlastiti način, isto kao kada piju čaj, jer to je poznata kineska navika. Svi su vikali „O!“ i dizali kažiprst te klimali glavama. Jedino su siromašni ribari, koji su čuli pravog slavuja, govorili: „Jest da dobro zvuči i sliči na slavujevu pjesmu, ali nešto nedostaje, a ne znam što bi to bilo!“

Pravi slavuj više nije bio dobrodošao i protjeran je iz zemlje i carstva.

Umjetni slavuj je dobio mjesto na svilenom jastuku uz carevu postelju. Oko jastuka su ležali svi pokloni od zlata i dragulja, a ptica je dobila titulu ‘Vrhovnog carskog pjevača uspavanki’, i mjesto prvo s lijeva, jer srce je na toj strani, čak i kod cara. Dvorski kapelnik je napisao dvadeset i pet knjiga o mehaničkoj ptici; knjige su bile toliko pune teških i učenih kineskih riječi, da su svi morali govoriti kako su ih pročitali i razumjeli, jer su inače mogli biti kažnjeni batinanjem po trbuhu.

Tako je prošla cijela godina. Svi su već napamet znali pjesmu umjetnog slavuja. Car, svi na dvoru i svi Kinezi, čak i djeca na ulici, pjevali su: „zizizizi! klukklukkluk!“ Koje li divote!

Jedne večeri car je ležao u krevetu i slušao umjetnog slavuja, kad odjednom začuje „svup!“ iz slavuja: nešto unutar mehaničke ptice je otkazalo. „Zvrrrr“, čuli su se kotačići, a valjčići su se odvili. Pjesma je prestala.

Car je odmah iskočio iz kreveta i pozvao svog osobnog liječnika; ali što tu njegov doktor može napraviti! Car pozove i urara, koji je nakon dugih razgovora i pregleda ipak nekako uspio popraviti mehaničku pticu, te istovremeno upozorio da su se njezini zupčanici toliko izlizali da će ih uskoro biti nemoguće popraviti ako se nastavi sa sviranjem.

Nastala je velika žalost. Umjetni slavuj mogao je pjevati samo jednom godišnje, a i tad su ga morali čuvati od naprezanja. Kapelnik bi održao kratak govor u kojem je svih uvjeravao da je sve u redu, kao što je i bilo.

Prošlo je pet godina. Cijela zemlja je bila u tuzi, jer se njihov voljeni car smrtno razbolio. Novi car već je bio izabran, ali je narod na ulicama ipak pitao nadzornika o zdravlju staroga cara. „P!“ odgovarao je nadzornik i klimao glavom.

Car je ležao u svojoj raskošnoj postelji, hladan i blijed. Svi su na dvoru računali da je blizu smrti, te su se već počeli klanjati novom caru. Sluge su se žurile pričati o tome, dok su dvorske dame pile kavu. Na podovima svih hodnika i soba položeni su tepisi, tako da se ničiji koraci ne bi čuli. Vladala je tišina. Car je ipak još bio živ i ležao je u svom raskošnom krevetu, ukočen i blijed. Oko kreveta visjele su zavjese od baršuna, okićene zlatnim resama, a kroz visoki, otvoreni prozor mjesečina je bliještala na cara i umjetnog slavuja.

Jadni car je jedva disao, kao da mu je nešto pritiskalo prsa. Kad je otvorio oči, vidio je da mu smrt sjedi na prsima, te da je uzela njegovu zlatnu krunu i stavila je sebi na glavu. U jednoj ruci držala je njegov zlatni mač, a u drugoj carsku zastavu. Iz nabora zavjesa pokazivale su se čudne glave, neke ružne, a neke lijepe. To su zapravo bila careva dobra i zla djela, koja su ga gledala dok ga je smrt stezala.

„Sjećaš li se ovoga?“ pitala ga je jedna glava. „Sjećaš li se onoga?“ pitala ga je druga, podsjećajući ga na tolike stvari da se caru lice oblilo znojem.

„Ne, ovako nešto nikada nisam mogao ni zamisliti!“ reče car. „Dajte mi glazbu! Dajte mi veliki kineski bubanj, da ne slušam sve ovo!“

Glave su nastavile, a smrt ih je podržavala na poznati kineski način, klimajući glavom.

„Glazba! Glazba!“ zavapi car. „Blagoslovljeni slavuju, ti mi zapjevaj! Dao sam ti zlato i dragocjenosti, osobno sam ti objesio svoju zlatnu papučicu oko vrata! Pjevaj, pjevaj sad!“

Ptica je bila nepokretna; nikoga nije bio u blizini da je navije, jer drugačije nije mogla pjevati. Smrt je i dalje gledala svojim velikim i praznim očima u groznoj tišini.

Odjednom se pokraj prozora začuje predivna pjesma. Pravi slavuj čuo je o carevoj bolesti i doletio na granu da bi ga utješio i osnažio svojom pjesmom. Dok je pjevao, careva priviđenja i ružne glave su počeli blijedjeti, a njegova krv je ponovno počela teći žilama. I sama smrt slušala je slavujevu pjesmu i rekla: „Pjevaj, samo pjevaj, mali slavuju! Pjevaj!“

„Pjevat ću ako mi daš zlatni mač! Pjevat ću ako mi daš zastavu! Pjevat ću ako mi daš i carevu krunu!“

[![Slavuj](https://lektire.skole.hr/sites/default/files/imagecache/400px/slikedjela/slavuj07.png "Slavuj")](https://lektire.skole.hr/sites/default/files/slikedjela/slavuj07.png)

Smrt mu je dala po jednu dragocjenost za svaku pjesmu, dok je slavuj pjevao o tihom groblju s bijelim ružama, mirisnim drvećem i travom natopljenom suzama živih. Smrt obuzme čežnja za vlastitim vrtom, te ona odlebdi kroz prozor poput hladne i bijele magle.

„Hvala, hvala!“ reče car. „Sjećam se tebe, nebeska ptičice! Protjerao sam te iz zemlje i carstva! Ti si ipak svojom pjesmom izgnala svo zlo od mog kreveta, pa i samu smrt od mog srca! Kako te mogu nagraditi?“

„Ja sam već nagrađen!“ reče slavuj. „Nisam zaboravio tvoje suze kad sam ti prvi put pjevao. To je najveća nagrada za svakog pjevača! Ali sada spavaj, jer ti treba snage i svježine! Ja ću ti pjevati!“

Slavuj je pjevao, dok je car spavao slatkim i okrepljujućim snom.

Sunce je zasjalo kroz prozore kada se car probudio, zdrav i ojačan. Nitko od njegovih dvorjana nije ga došao posjetiti, jer su svi računali da je mrtav. Jedino je slavuj još uvijek sjedio i pjevao.

„Ti moraš ostati kod mene zauvijek!“ reče car slavuju. „Pjevaj samo kad želiš, a onog umjetnog slavuja razbit ću u komade.“

„Nemoj,“ reče slavuj. „On je ipak učinio najbolje što može! Zadrži ga i dalje, jer ja ne mogu živjeti na tvom dvoru. Dopusti mi da dolazim kad ja sâm to zaželim, sletim na granu kod tvog prozora, pa ti veselo zapjevam. Pjevat ću ti o sreći, ali i o tuzi, o svemu što ostali skrivaju od tebe! Ptica pjevica leti svuda, do siromašnih ribara i seljaka, ali i do svih onih koji su daleko od tvog dvora! Više volim tvoje srce nego tvoju krunu, iako i ona može donijeti nešto dobro! Ja ću dolaziti i pjevati, ali mi ti moraš nešto obećati!“

„Sve što želiš!“ reče car, stojeći u carskoj odjeći, koju je sam odjenuo, držeći zlatnu sablju uza svoje srce.

„Jedino što želim je to da nikome ne kažeš da imaš malu ptičicu koja ti sve govori, tako će sve biti još i bolje!“

Slavuj odleti svojim putem.

Sluge dođu vidjeti mrtvog cara, da – a kad su pogledali, car im reče: „Dobro jutro!“