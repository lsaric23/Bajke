Vojnik maršira prašnjavom cestom na povratku kući. „Jedan-dva, jedan-dva…”

Naprtnjača na leđima, a za pasom sablja, koju nosi sa sobom vraćajući se iz rata. Na svom dugom putu susretne iznenada jednu staru ružnu vješticu; donja joj je usna visjela sve do grudiju.

[![„Dobra večer, vojniče!”](https://lektire.skole.hr/sites/default/files/imagecache/500px/slikedjela/kresivo01.png "„Dobra večer, vojniče!”")](https://lektire.skole.hr/sites/default/files/slikedjela/kresivo01.png)

_„Dobra večer, vojniče!”_

„Dobra večer, vojniče! Kako ti je lijepa sablja i oprema koju nosiš! Ti si pravi vojnik i sad ćeš dobiti sav novac koji zaželiš!”

„Hvala ti puno, stara vještice,” odgovori vojnik.

„Pogledaj ovo staro drvo,” reče vještica i pokaže na obližnje stablo. „U sredini je šuplje, a kad se popneš na vrh, možeš se bez poteškoća spustiti dolje u duplju. Ja ću ti zavezati konopac oko pasa, pa kad poželiš da te povučem natrag, samo trebaš zavikati!“

„A što ću ja tamo dolje u stablu?“ upita vojnik.

„Zgrabiti novac!“ reče vještica. „Kada dođeš do dna duplje, naći ćeš se u velikoj i svijetloj prostoriji, jer dolje gori više od stotinu svjetiljki. Vidjet ćeš tri vrata s ključevima, i sva tri možeš slobodno otvoriti. Kad otvoriš prva vrata i uđeš, vidjet ćeš sanduk na kojemu sjedi pas. Njegove su oči velike kao šalice čaja, ali to te ne smije omesti. Ja imam plavu kariranu maramu, koju ćeš ponijeti sa sobom. Raširi je na podu i bez bojazni uzmi psa i stavi ga na maramu. Nakon toga otvori sanduk i uzmi brončanih dukata koliko ti srce želi. Ako radije želiš srebrnjake, otiđi u sljedeću prostoriju. Tamo ćeš susresti psa čije su oči velike kao dva mlinska kamena. Položi i njega na maramu i uzmi srebrnih dukata koliko god možeš ponijeti! Ako radije želiš zlato, otiđi u treću prostoriju. Tamo te čeka pas čije su oči velike kao dvije okrugle kule. Ponovno raširi maramu na pod, stavi psa na nju i uzmi zlata koliko god hoćeš.“

„To ne zvuči loše!“ reče vojnik. „Ali sad mi reci što ti želiš, stara vještice, jer sigurno želiš nešto zauzvrat!“

„Ne, ja ne želim ni jedan jedini novčić! Donesi mi samo staro kresivo, koje je moja stara baba zaboravila kad je zadnji put bila tamo dolje!“

„U redu, hajde, zaveži mi konopac oko pojasa!“ reče vojnik.

„Evo odmah, a evo ti i moja marama,“ reče vještica.

Vojnik se popne na vrh stabla i spusti u šupljinu. Na dnu se nađe u velikoj prostoriji osvijetljenoj stotinama svjetiljki, baš kako je stara vještica rekla.

Otvori on prva vrata i – uh! – tamo stoji pas s očima velikim poput šalica za čaj i bulji ravno u njega! „Ti si dobar psić!“ reče vojnik, stavi psa na vještičinu maramu i napuni džepove brončanim dukatima. Nakon toga zatvori sanduk, vrati psa na mjesto i otiđe u drugu prostoriju. Uh, uh! Tamo ga dočeka pas s očima velikim kao mlinski kameni. „Bolje da ne buljiš toliko u mene, zaboljet će te oči!“ reče vojnik, uzme psa i stavi ga na raširenu maramu. Sanduk je bio pun srebrnjaka, pa vojnik smjesta baci sve bakrene dukate i napuni džepove i naprtnjaču srebrom. Nakon toga ode u treću prostoriju. Uh, uh, groznog li prizora! Pas na sanduku je zaista imao oči velike kao okrugle kule, a vrtjele su mu se u glavi kao kotači! „Dobra večer!“ reče vojnik salutirajući s poštovanjem, jer nikad u životu nije vidio takvog psa. Nakon kratkog vremena ipak ga podigne sa sanduka i stavi na maramu, te otvori sanduk. Bože pomozi! Koliko je tu bilo zlata! S njim se može kupiti cijeli Kopenhagen i svi šećerni praščići i kolači kod pekara, svi olovni vojnici i drveni konjići na svijetu! Ovdje je bilo pravo bogatstvo!

Vojnik smjesta isprazni džepove i naprtnjaču, te ih napuni zlatom. Nakon toga natrpa i kapu, a i čizme, koliko god je mogao, tako da je jedva uopće mogao hodati. Sad je stvarno bio bogat! Nakon što je zatvorio sanduk i vratio psa na njegovo mjesto, zatvori vrata i poviče kroz stablo: „Povuci me gore, stara vještice!“

„Imaš li moje kresivo?“ upita vještica.

[![Pas](https://lektire.skole.hr/sites/default/files/imagecache/500px/slikedjela/kresivo02.png "Pas")](https://lektire.skole.hr/sites/default/files/slikedjela/kresivo02.png)

„Uistinu, to sam sasvim zaboravio,“ odgovori vojnik te se vrati po kresivo. Vještica ga tada izvuče iz stabla i vojnik se ponovno nađe na poznatoj cesti, s džepovima, naprtnjačom, kapom i čizmama punim zlata.

„Što će ti ovo kresivo?“ upita vojnik vješticu.

„To nije tvoja briga,“ odgovori ona. „Ti si dobio svoje dukate, sad mi daj moje kresivo!“

„Pazi se, stara vještice!“ reče vojnik. „Ako mi odmah ne odgovoriš što će ti kresivo, izvući ću sablju i odrubit ću ti glavu!“

„Ne!“ reče vještica.

Vojnik izvuče sablju i odrubi joj glavu. Vještica ostane ležati na cesti, a vojnik stavi sve svoje zlato na njezinu maramu, zaveže je i prebaci preko leđa. Kresivo stavi u džep i zaputi se u grad.

Put ga nanese u jedan prekrasan grad, gdje odmah pronađe najbolje svratište, uzme najbolju sobu, te naruči svoju omiljenu hranu. Sad je bogat, jer ima tolike zlatnike! Slugi koji mu je čistio čizme nije bilo jasno zašto tako bogat gospodin ima takve stare čizme, jer vojnik još nije bio kupio nove. Već sljedećeg dana kupi si nove čizme, ali i finu odjeću. Sad je vojnik postao pravi gospodin i svi su mu pričali o divotama grada, njihovom kralju i prelijepoj princezi, kraljevoj kćeri.

„Gdje se prelijepa princeza može vidjeti?“ upita vojnik.

„Nju nitko ne smije vidjeti!“ odgovoriše svi. „Ona živi u velikom bakrenom dvorcu, okruženom zidinama i tornjevima. Nitko osim kralja se ne usuđuje ući u dvorac, jer proročanstvo kaže da će se princeza udati za običnog vojnika, a to se kralju ne sviđa.“

„Ja bih je svejedno i rado volio vidjeti,“ razmišljao je vojnik, ali njegova želja se nije mogla ispuniti.

Vojnik je tada počeo živjeti veselim životom, odlazio u kazalište, vozio se kroz kraljev park i dijelio novac siromašnim ljudima, što je bilo vrlo lijepo od njega. Nije zaboravio stare dane i kako je teško živjeti bez novaca. Sad je bogat, nosi finu odjeću i ima mnogo prijatelja, koji mu svi govore da je dobročinitelj i fin gospodin, a to se i njemu samome sviđa! Svaki dan dijeli zlatnike svima oko sebe, ali ništa ne zarađuje, pa jednog dana ostane sa samo dva zlatnika u džepu. Bio je prisiljen iseliti se iz svog lijepog stana i preseliti se u jednu sobicu u potkrovlju, te sam čistiti i krpati svoje čizme i odjeću. Nitko od njegovih prijatelja ga više nije posjećivao, jer je do njegove sobice u potkrovlju toliko puno stepenica…

Jedne mračne večeri, kad više nije bilo novca niti za voštanu svijeću, sjeti se vojnik starog vještičinog kresiva iz šupljeg drva. Zakreše jednom. Istog trena otvore se vrata i pas s očima velikim kao šalice pojavi se ispred njega: „Što želi moj gospodar?“

Iznenađeni vojnik upita: „Zaista, kojeg li divnog kresiva, zar ja stvarno mogu dobiti sve što želim? Nabavi mi nešto novaca!“ Pas se u dva trena vrati s kesom punom brončanih dukata.

Sada je vojnik shvatio kako je divno to njegovo kresivo! Zakreše li jednom, stiže pas s broncom. Zakreše li dvaput, stiže pas sa srebrom, a zakreše li triput, stiže pas sa zlatom. Smjesta se preseli u svoj bivši stan, nabavi si novu odjeću, a svi njegovi prijatelji ga se odmah sjetiše i zavolješe ga baš kao i prije.

Vojnik počne razmišljati: „Baš čudno što nitko ne smije vidjeti princezu. Svi govore o njezinoj ljepoti, ali što to vrijedi kad je stalno zatvorena u svom brončanom dvorcu okruženom zidinama i tornjevima. Zar je ja zaista ne mogu vidjeti? Gdje je moje kresivo?“ Zakreše on jednom i pojavi se pas s očima kao šalice.

„Znam da je kasna noć, ali ja tako žarko želim vidjeti princezu, barem na tren!“

Pas na trenutak nestane i prije nego vojnik uspije trepnuti vrati se natrag s princezom na leđima. Ona je spavala, ali svatko je mogao vidjeti da je zaista prekrasna, prava princeza! Vojnik se nije mogao suzdržati pa, baš kao pravi vojnik, poljubi princezu. Nakon toga pas odnese princezu natrag u njezin dvorac.

Ujutro, dok je kraljica posluživala čaj, princeza ispriča o svom čudnom snu o psu i vojniku. Pas ju je nosio na leđima, a vojnik poljubio.

„To je vrlo lijepa priča,“ reče kraljica.

Stare dvorkinje su sljedeće noći budno pazile uz princezin krevet, kako bi provjerile je li princezin san baš samo san ili nešto drugo.

Vojnik je toliko žarko želio ponovno vidjeti princezu, pa opet pošalje psa da je donese. Iako je pas trčao punom brzinom, jedna od starih dvorkinja navuče čizme i uspije ga sustići. Nakon što su ušli u veliku kuću, dvorkinja je obilježi, nacrtavši kredom veliki križ na vratima. Nakon toga ode kući i legne spavati. Pas vrati princezu u dvorac, al kad vidje križ na vojnikovim kućnim vratima, uzme i on kredu pa obilježi križem sva vrata u cijelom gradu. To je bilo vrlo mudro od njega, jer sad dvorkinja nije mogla pronaći vojnikova vrata, kad su sva bila obilježena križem.

Sljedeće jutro izrana, dođu kralj, kraljica, stara dvorkinja i svi časnici vidjeti gdje je to princeza bila.

„Evo, tamo!“ reče kralj ugledavši križ na prvim vratima.

„Ne, nego tamo, dragi mužu!“ reče kraljica, gledajući u druga vrata s križem.

Uskoro svi vidješe da su sva vrata obilježena i da je njihovo traženje uzaludno.

Ipak, kraljica je pametna žena, koja zna više nego se samo vozati u kraljevskim kočijama. Uzme ona svoje velike zlatne škare, izreže veliki komad svile na manje komade i sašije lijepu malu vrećicu, te je napuni finim sitnim zrnima heljde. Nakon toga je zaveže princezi na leđa, te probije malu rupicu na vrećici, tako da zrnca iza princeze ostavljaju trag.

Te noći pas opet odnese princezu do vojnika, kojemu je ona postala toliko draga da je razmišljao o tome kako da postane princ, da bi se njome mogao i oženiti.

Pas nije opazio trag kojega su fina zrnca heljde ostavila cijelim putem između dvorca i vojnikove kuće. Ujutro su kralj i kraljica mogli vidjeti gdje je njihova kćer bila, te uhvate vojnika i bace ga u zatvor.

U zatvoru je bilo mračno i tužno; svi su mu govorili: „Sutra će te objesiti.“ To vojniku uopće nije bilo drago čuti, pogotovo zato što je kresivo zaboravio u svojoj sobi. Ujutro je kroz rešetke mogao vidjeti svjetinu gdje zuri prema vješalima, ne bi li ga vidjeli kako visi. Čuo je bubnjeve i marširanje vojnika. Ljudi su naprosto trčali, a među njima i postolarev šegrt, dječak u kožnim postolarskim hlačama, koji je trčao tako brzo da mu je jedna cipela poletjela sve do zida vojnikovog zatvora, gdje je vojnik gledao kroz rešetke.

„Hej, dečko! Nema potrebe za žurbom, jer ništa se neće dogoditi prije nego ja dođem! Hajde, učini mi uslugu pa otrči do moje sobe i donesi mi moje kresivo. Za to ćeš dobiti četiri novčića.“

Dječak je naravno rado htio zaraditi novčiće, pa otrči po kresivo, donese ga vojniku i – e, a sad ćemo čuti!

Malo izvan grada podignuta su velika vješala, a oko njih stajali su vojnici i stotine tisuća ljudi. Kralj i kraljica su sjedili na krasnom prijestolju, okrenuti prema sucima i poroti.

Vojnik je već bio na vrhu stepenica, ali kada su mu htjeli staviti omču oko vrata, reče on da je običaj kažnjeniku ispuniti jednu posljednju želju prije izvršenja kazne. On bi rado zapalio lulu, jer to je posljednja lula koju će popušiti na ovom svijetu.

Kralj nije mogao odbiti takvu želju, te vojnik uzme svoje kresivo i kresne: jedan, dva, tri! Pojave se sva tri psa: onaj s očima poput šalica, onaj s očima poput mlinskog kamena i onaj s očima poput okrugle kule.

„Pomozite mi da me ne objese!“ zavapi vojnik.

Psi tada navale na vojnike, suce i porotu, te ih zgrabe jednog za noge, drugog za nos, i bace visoko u zrak. Nakon što su pali na zemlju, svi su se razbili u komadiće.

„Ne mene!“ poviče kralj, ali najveći pas zgrabi i njega i kraljicu, te i njih baci u zrak kao i ostale. Svi vojnici su bili prestrašeni, a ljudi su počeli vikati: „O, dragi vojniče, budi naš kralj i oženi predivnu princezu!“

Posjeli su ga tada u kraljevsku kočiju, a sva tri psa su plesali ispred kočije, vičući „Hura“; dječaci su zviždali, a vojnici salutirali.

Princeza napusti bakarni dvorac i postane kraljica, što joj se vrlo svidjelo!

Vjenčanje je trajalo osam dana, a psi su također sjedili za svadbenim stolom i buljili svojim velikim očima.

